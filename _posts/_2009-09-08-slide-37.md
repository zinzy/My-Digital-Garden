---
title: ""
date: 2009-09-08
tags:
- 
---

SLIDE 37
Dinsdag moet ik een essay inleveren. Om in essayische sferen te blijven, schrijf ik dit in de faculteitsbibliotheek.
De bibliotheek is mooi; vorige week maandag werd ze geopend, ze hebben haar verbouwd. De bieb is wit. En groot.
Ik zit in het Departement Naslagwerken Taal, waar het stil is. Heel stil. Wat nou ‘In de natuur vind je je rust’; hier is het te doen. Er zijn zes lange, witte tafels, die twee aan twee tegen elkaar staan. Op elke tafel staan moderne schemerlampjes, ze zitten vast in de tafel. Ik zit in het midden van de zaal, op de hoek van de tafel.
Dit is de tweede dag dat ik hier ben. Gisteren was ik er ook. Toen was er ook een meisje, met blond haar. Ze heeft ook een Macbook, daaraan herkende ik haar vandaag.
Het meisje kijkt al twee dagen erg serieus. Misschien moet ze nog een scriptie schrijven ofzo. Of misschien zit ze in het eerste jaar en pakt ze het nu al serieus aan, net als ik. Ik zit daar ook niet de hele dag te glimlachen hoor, maar vriendelijk kijkt ze niet.
Behalve als ze even opkijkt, zoals gisteren. Toen stond ik op om te vertrekken, en probeerde ik ongehoord mijn Macbook terug in mijn rugzak te stoppen. In mijn rugzak zat een bagel in een plastic zakje, zo eentje van de Albert Heijn waar ze die verse broodjes in doen. Die zakjes kraken erg. Toen ik daar dus stond met mijn tas die klonk alsof de halve inhoud van een lectuurbak kapotgescheurd werd, keek ze op. Ik keek geschrokken, zij glimlachte, ze begreep hoe ik me voelde. In zichzelf want het was er nog steeds erg stil.
We wuifden naar elkaar, en ik ging naar huis.
Vandaag ben ik er weer. Het meisje ook; helemaal in de hoek. Ik kan haar niet goed zien, door alle schemerlampjes. Er zit ook nog een jongen. Hij heeft een klapper bij zich waar groot ‘SCRIPTIE’ op staat. Hij dus ook al.
De jongen heeft een Dell laptop. Ken je die laptops? Heb je ze al eens gehoord? De toetsen zijn van ijzer, de body van marmer. Van het geluidsstramien naaldhakken op een winkelvloer. Het meisje kijkt zo nu en dan geïrriteerd op. Haar scriptie moet ook af.
De jongen bekijkt een PowerPoint-presentatie. Althans, dat denk ik. Om de zoveel seconden drukt hij op ‘Enter’. Dat doet hij met verve. Verve zijnde: kracht. Elke tien seconden klinkt het alsof iemand een ongeladen pistool afvuurt.
Hij is nu bij slide 37.
Het meisje kijkt nog steeds boos. Ik maak me eigenlijk wel een beetje zorgen, want ze ziet er zo lief en gezellig uit en lieve en gezellige meisjes moeten niet boos zijn. Hoewel ik hier de indruk volgens mij wel wek, maak ik me geen illusies, want a) zie de banaliteit in HYPERLINK "http://www.zinzy.org/2009/08/30/margriet-van-der-linden/"vorig artikel en eventueel Neeltje’s reactie daarop (voor die laatste contact opnemen met de redactie) en b) ze is zwanger. Of dik, maar ik hoop zwanger.
Slide 45 ondertussen.
Ik ga zometeen weg. De jongen nu al. Hij pakt zijn tas in. Ook hij heeft zo’n zakje van de Albert Heijn. Het meisje kijkt naar de jongen als een koe naar een voorbijrazende intercity: waarom, en: als ik kon rennen ZOU JE NIET MEER UIT EEN STUK BESTAAN. De jongen ziet haar niet; zijn rug is naar haar toegekeerd.
De woede houdt nog even aan, zelfs een kwartier nadat de jongen vertrokken is. Dan kijkt het meisje even naar mij, en glimlacht ze weer.


HYPERLINK "http://www.zinzy.org/2009/09/08/slide-37/"# | HYPERLINK "http://www.zinzy.org/2009/09/08/slide-37/#comments"6 reacties | HYPERLINK "http://www.zinzy.org/2009/09/08/slide-37/"dinsdag 8 september 2009


